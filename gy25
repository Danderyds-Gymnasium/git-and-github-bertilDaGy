Ämne - Teknik
Teknik handlar om att uppfylla människors behov och önskemål genom att omvandla naturens fysiska resurser eller immateriella tillgångar i produkter, processer, anläggningar och system. Ämnet teknik är till sin karaktär tvärvetenskapligt och belyser teknikens roll i samhällsutvecklingen och samspelet mellan människa och natur.

Ämnets syfte
Undervisningen i ämnet teknik ska syfta till att eleverna utvecklar kunskaper om teknik och teknikutveckling samt förmåga att lösa tekniska problem. Den ska leda till att eleverna utvecklar förståelse av hela kedjan i teknikutvecklingsprocessen från idé och modell, produkt eller tjänst till användning och återvinning.

I undervisningen ska eleverna ges möjlighet att utveckla kunskaper om teknik som bidrar till ett hållbart samhälle. Digitalisering är en stor del av den tekniska utvecklingen och därför ska eleverna ges möjlighet att utveckla kunskaper om programmering och förmåga att använda digitala verktyg. Undervisningen ska även belysa hur teknik har utvecklats och utvecklas i växelverkan med det omgivande samhället. Därutöver ska eleverna ges möjlighet att utveckla kunskaper om hur könsnormer kan påverka möjligheten att utforma, utveckla och använda teknik samt hur människors olika förutsättningar kan begränsa tillgängligheten till teknik och teknikutveckling.

Undervisningen ska förbereda eleverna för att aktivt delta i och påverka teknisk utveckling. Eleverna ska därför ges möjlighet att utveckla ett systematiskt och problemlösande arbetssätt och förmåga att arbeta i projekt. Dessutom ska undervisningen bidra till att eleverna utvecklar kunskaper om entreprenörskap och förmåga att omsätta idéer till handling. Genom undervisningen ska eleverna ges möjlighet att utveckla kunskaper om tekniska begrepp samt förmåga att kommunicera om teknik. Undervisningen ska även leda till att eleverna utvecklar förmåga att använda tekniska metoder och verktyg för analys och värdering.

Undervisningen ska varva teoretiska och praktiska moment. I undervisningen ska eleverna ges möjlighet att arbeta med mätning, testning, beräkning, modellering samt risk- och rimlighetsbedömning. Undervisningen ska dessutom lämna utrymme för diskussion om och reflektion över etiska frågor samt olika handlingsalternativ inom teknikutveckling.

Undervisningen i ämnet teknik ska ge eleverna förutsättningar att utveckla följande:
Kunskaper om teknikutvecklingsprocessen och dess olika delar.
Förmåga att lösa tekniska problem samt analysera och värdera tekniska lösningar med hänsyn tagen till ett hållbart samhälle.
Förmåga att använda teknikvetenskapliga begrepp, teorier, modeller och metoder.
Kunskaper om hur teknik har utvecklats och utvecklas i samspel med det omgivande samhället.
Förmåga att dokumentera, visualisera och kommunicera teknik och tekniska lösningar.
